A farkaskölyök felnőtt: bárány lett belőle.
Bégetett vidáman, járt ki a mezőre.
Járt ki a mezőre, bégetett vidáman,
S elfeledte ki is volt ő valójában.

Aranyszőrű bárány, dalunk büszke hőse
Elfeledte honnan volt az aranyszőre.
Aranyszőr bundája: oroszlán sörénye,
Ajándékba kapta, de fizetett érte.

Oroszlánunk bebújt báránynak bőrébe,
S az idő teltével bárány lett belőle.
Jött egy farkas, s látta - mily' megtermett bárány.
Csodálkozva nézte az arany bundáját.

Farkasunk ahogy kell, szépen becserkészte,
Régóta szomjazott már a bárány vérre.
Nem ment az elsőre, se nem másodjára,
Fene szívós jószág volt ez a bárányka.

Persze az idő a farkasnak dolgozott,
Végül csak elérte, s a bárány megbotlott.
Elkapta ahogy kell, hosszan marcangolta:
Alig maradt rajta némi aranybunda.

De az aranybunda nem bárányhúst rejtett,
Farkasunknak aztán így már nem is kellett.
Aranyszőrű bárány testéből kitépve
Gyapjas oroszlánunk a mezőn felébredt.

Egyedül a mezőn pislogott a napra,
Nem értette hova tűnt az aranybunda.
Elindult a tóhoz, hogy szomját enyhítse,
De csak bambán bámult a csillogó tükörre,
Meg is rémítette saját tükörképe.

Mert a tóba nézve már nem bárányt látott:
Hanem farkaskölyköt, ki vadászatra vágyott,
És gyapjas oroszlánt, ki uralkodni termett,
Szelid kis báránykánk, mondd csak: mi lett veled?
