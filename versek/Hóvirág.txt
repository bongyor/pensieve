Alakul minden szép csendesen,
Formálódik az egész.
Épül szép lassan az új életem,
De messze nincsen még kész.

Vannak már percek, pillanatok,
Mikor rám ragyog a napsugár
Felcsillan szemem, dobban szívem,
De tudom: még fagyos a táj.

Érzem, hogy jön már, jön a tavasz,
Érzem a fű illatán,
De körbenézek és azt látom:
Még csak most nyílik a hóvirág.

Várom a nyarat, a szívem, a szám
Üvölt minden porcikám:
Hiányzik a szandál, a rövidnadrág,
A biciklivel száguldás.

De az eszem azt súgja: ez még február,
Kell még az a nagykabát.
Szívemben él még a tavalyi nyár,
Pedig el kéne engedni már.

Ami tavaly volt elmúlt, kár siratni,
Nem más, csak emlék ma már.
Új évet írunk és új tavasz jön
Új virág nyílik ma már.
